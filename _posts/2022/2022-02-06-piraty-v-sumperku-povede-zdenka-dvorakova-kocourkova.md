---
layout: post
category: CLANKY
title: "Piráty v Šumperku povede v komunálních volbách Zdeňka Dvořáková Kocourková"
date: 2022-02-06
tags: Šumperk
author: Josef Indra
image: img/articles/2022/2022-02-06-piraty-v-sumperku-povede-zdenka-dvorakova-kocourkova.jpg  #751x422 pixelu
---

Piráti si v Šumperku zvolili jako jedničku kandidátky do podzimních komunálních voleb radní Olomouckého kraje **Zdeňku Dvořákovou Kocourkovou**. Ta má zkušenosti s komunální politikou v Šumperku již od roku 2014, kdy byla poprvé zvolena do městského zastupitelstva. Za priority města považuje obchvat a přírodě blízká protipovodňová opatření, která významně pomohou k vyšší bezpečnosti obyvatel města.

Během svého politického působení v Šumperku vstoupila ve známost díky kauze nevalně hospodařících Podniků města Šumperka, kde stanulo bývalé vedení společnosti před soudem. Zasadila se také významně o ukončení provozování vodovodů a kanalizací v šumperském regionu prostřednictvím zahraničních vlastníků.

V kraji má radní Dvořáková Kocourková na starosti investice, evropské projekty, transparenci, IT a Smart region. Na krajské úrovni se díky usilovné práci podařilo zrealizovat hned několik nových Smart projektů, které ulehčují život lidem v oblasti zdravotnictví či hromadné dopravy. Je také hlavním iniciátorem zadání forenzního auditu ve společnosti Správa silnici Olomouckého kraje, která byla spojena s kauzou Faltýnkových deníčků.

*„Rozhodnutí pirátských kolegů přijímám s pokorou. Situaci ve městě znám jak z pohledu obyvatelky města, tak z pohledu podnikatelky a aktivní krajské političky. Jsem si dobře vědoma, co zatěžuje obyvatele města, a chci se aktivně podílet na řešení jejich problémů. S tímto cílem kandiduji. Chci aktivně tlačit příslušné instituce k řešení obchvatu města, aby se ulevilo obyvatelům a vyřešila se trvale narůstající dopravní zátěž. Dále chci prioritně řešit přírodě blízká protipovodňová opatření, realizovat rekonstrukci domu kultury a zatraktivnit naše město pro turisty a podnikatele,“* uvádí radní **Dvořáková Kocourková**.
